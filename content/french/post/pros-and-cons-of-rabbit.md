---
title: "खरगोशों को पालने के फायदे और नुकसान (Khargosh paalne ke fayade aur nuksan)"
date: 2021-08-23T15:40:24+06:00
# post thumb
images:
  - "images/post/rabbit-pros-cons.jpg"
#author
author: "Mayank Sharma"
# description
description: ""
# Taxonomies
categories: ["rabbits"]
tags: ["rabbits-advantages","rabbits-disadvantages"]
type: "trending" # available type (epic, trending, popular, or regular)
draft: false
---

यदि आप कुत्ते या बिल्ली नहीं पालना चाहते हैं, तो पालतू जानवरों के रूप में कुछ अन्य प्रसिद्ध विकल्प खरगोश और तोते हैं। परन्तु, चूंकि ये जानवर आमतौर पर घरों में नहीं पाए जाते हैं, इसलिए हमें इन्हें अपनाने या खरीदने से पहले अच्छी तरह से शोध कर लेना चाहिये।

अतः, इस लेख में, हम खरगोशों के संबंध में सभी जरूरी जानकारियाँ आपको देने का प्रयास करेंगे। हम पालतू खरगोश रखने के सभी पहलुओं पर चर्चा करेंगे - अच्छे और बुरे दोनों। संभवतः, यह सब आपको एक सूचित निर्णय लेने में मदद करेगा।

पालतू खरगोश आम तौर पर 10-14 साल तक जीवित रहते हैं, और इसलिए उन्हें पालना एक बड़ी, और दीर्घकालिक प्रतिबद्धता है। इसलिए, उन्हें अपनाने से पहले सुनिश्चित करें कि आप इसके लिए तैयार हैं।

<div class="toc-mak">
<img src="../../../images/pencil.png">
<b>Table of Contents</b>
<ul>
<li>खरगोश पालने के फायदे</li>
<li>खरगोश पालने के नुकसान</li>
</ul>
</div>

## खरगोश पालने के फायदे (Khargosh palne ke fayde)

### खुशी के गोले 

खरगोश बहुत प्यारे होते हैं। हालांकि हम पिल्लों और बिल्ली के बच्चों के लिए भी ऐसा ही कह सकते हैं, लेकिन खरगोशों के लिए यह और भी ज्यादा सच प्रतीत होता है। कुत्ते और बिल्लियाँ बड़े होने के बाद अपनी कुछ क्यूटनेस खो सकते हैं, लेकिन खरगोश ऐसा नहीं करेंगे। वास्तव में, जैसे-जैसे वे बड़े होते जाते हैं, वे और भी प्यारे होते जाते हैं।

आप उनके साथ में उदास नहीं हो सकते। हालांकि वे कुत्तों और बिल्लियों की तरह इंटरएक्टिव नहीं हैं, लेकिन वे अपने मालिकों के साथ भावनात्मक बंधन बनाते हैं। वे काफी वफादार भी होते हैं। उन्हें गले लगना पसंद है और आप अक्सर उन्हें घर में आपको ढूंढते हुए भी पाएंगे।

खुशी एक अमूर्त संपत्ति है जो खरगोशों वाले घर में हमेशा रहती ही है। संभवतः, यह कारण उन्हें पालने के लिए पर्याप्त है।

### स्वच्छता

खरगोश काफी साफ-सुथरे जानवर होते हैं। बिल्लियों की तरह, वे खुद को साफ रखना पसंद करते हैं। आप अक्सर उन्हें खुद को चाटते और साफ करते हुए पाएंगे। वे अपने सामान को क्रम में व्यवस्थित करना भी पसंद करते हैं। 

इसके अलावा, बिल्लियों की तरह ही, उनके शरीर या मुंह से दुर्गंध नहीं आती है। इसके विपरीत कुत्तों से अक्सर दुर्गंध आती ही है, खासकर गीले, आर्द्र दिनों में।

हालांकि खरगोश की लीद एक मुद्दा हो सकता है, लेकिन वे पॉटी प्रशिक्षित किये जा सकते हैं। अतः, इस मुद्दे को आसानी से हल किया जा सकता है। एक बार वे कूड़े के डिब्बे (litter box) का उपयोग करना सीख गए, तो आपको उनकी लीद बार-बार साफ़ करने की आवश्यकता नहीं पड़ेगी। बिल्लियों की तरह ही, आपको इस उद्देश्य के लिए उन्हें बाहर ले जाने की आवश्यकता नहीं है - यह एक ऐसा सिरदर्द है जिससे कुत्ते के मालिकों को दैनिक आधार पर निपटना पड़ता है।

हालांकि, कुछ लोगों को उनकी अपना ही मल खाने की आदत घृणास्पद लग सकती है। खैर, शायद हर सिक्के के दो पहलू होते हैं। यह आपको तय करना होगा, कि क्या यह घिनौनी आदत आप झेल पाएंगे।

### होशियार पालतू जानवर

खरगोश काफी बुद्धिमान और होशियार जानवर होते हैं। वे किसी खतरे को, आपके मूड आदि को अच्छी तरह से भाँप सकते हैं। जब उन्हें किसी चीज की जरूरत होगी तो वे आपके पास आएंगे, और अगर उन्हें आपसे कोई काम नहीं है तो वे आपको पूरी तरह से नजरअंदाज भी कर सकते हैं।

आप उन्हें कुछ करतब भी सिखा सकते हैं, और कुछ आवश्यक आदतें भी, जैसे कूड़े के डिब्बे (litter box) का उपयोग करना।

### शांत पालतू जानवर

खरगोशों और बिल्लियों को शांत पालतू जानवर माना जाता है। खरगोश तो बिल्लियों से भी ज्यादा शांत होते हैं। इसलिए, यदि आप किसी अपार्टमेंट में रह रहे हैं, जहाँ आस-पास कई घर हैं, तो आपके पड़ोसियों को आपके खरगोशों से कोई समस्या नहीं होगी।

इनकी तुलना में कुत्ते और तोते जैसे पालतू जानवर बहुत शोर करते हैं, और आपके लिए ही नहीं बल्कि आस-पास रहने वाले लोगों के लिए भी सिरदर्द साबित हो सकते हैं।

खरगोश आमतौर पर खुद में ही मगन रहते हैं और लोगों को इतना परेशान नहीं करते। इसलिए, आप अच्छी नींद ले सकते हैं, भले ही आपके घर में बहुत सारे खरगोश हों। जब आप सो रहे हों, अथवा काम कर रहे हों तो अन्य पालतू जानवर आपको अक्सर परेशान करेंगे। पर खरगोश बिलकुल नहीं, या बहुत कम| 

वैसे, खरगोश सुबह जल्दी उठते हैं, और प्रातः काल और रात में बहुत सक्रिय होते हैं। आप अक्सर उन्हें दोपहर के समय सोते हुए पाएंगे। इसलिए, वे आपको कभी-कभी सुबह या रात में परेशान कर सकते हैं। परन्तु यह कुत्ते या बिल्ली जितना नहीं होगा। 

### शाकाहारी पालतू जानवर

खरगोश शाकाहारी होते हैं, यानी वे केवल पौधे आधारित आहार खाते हैं। यदि आप शाकाहारी हैं, तो अपने पालतू जानवरों के लिए मांस, अंडे आदि की व्यवस्था करना एक बहुत बड़ा सिरदर्द हो सकता है। आपको खरगोशों के साथ इस बारे में चिंता करने की ज़रूरत नहीं होगी।

मेरा विश्वास करिये, बहुत कम पालतू जानवर शाकाहारी होते हैं। अतः, शाकाहारी लोगों के लिए खरगोश बहुत अच्छा विकल्प हैं।

### लंबा जीवन

पालतू खरगोश काफी लंबा जीवन जीते हैं - 10 से 14 साल। अतः, एक पालतू खरगोश रखना एक लंबे समय की प्रतिबद्धता है। हालांकि, इसका मतलब यह भी है कि वो लंबे समय तक आपके साथ रहेंगे।


## खरगोश पालने के नुकसान (Khargosh palne ke nuksan)

### उच्च रखरखाव

पालतू जानवर के रूप में खरगोश रखना बहुत मेहनत का काम हो सकता है। आपको जो बाल उन्होंने गिराए हैं उन्हें साफ करना होगा, उनके कूड़े के डिब्बे (litter box) को नियमित रूप से साफ करना होगा आदि। 

वे बाल बहुत झाड़ते हैं, और लीद भी बहुत करते हैं। उनके बाल आपके सारे कपड़ों पर अक्सर चिपके मिलेंगे| इसके अलावा, आपको उनके पास हमेशा घास रखनी होती है - वह इसे चबाएंगे भी, और पूरे घर में फैलाएंगे भी। इसका मतलब है कि आपको निरंतर करनी पड़ेगी अपने घर की सफाई और कपड़ों की धुलाई।

इसके अलावा, आपको उन्हें संभालते समय बहुत सावधान रहने की जरूरत होती है। इसलिए, बच्चे उनके साथ ज्यादा नहीं खेल सकते हैं - उनकी ओर से किसी भी तरह का कठोर व्यवहार खरगोशों को चोट पहुँचा सकता है। साथ ही, चूंकि वे आसानी से डर जाते हैं, यदि आप उन्हें अनजाने में भी चोट पहुँचाते हैं, तो वे आपसे डर सकते हैं और आप पर भरोसा करना बंद कर सकते हैं।

### लगातार चबाने की आदत 

खरगोश बहुत चबाते हैं। लगभग चूहों की तरह ही। इसलिए, आपको हर समय उनके पास घास रखने की जरूरत है।

यह सिर्फ इसलिए महत्वपूर्ण नहीं है क्योंकि आपके खरगोश को खाने की जरूरत है, बल्कि इसलिए भी कि अगर आप ऐसा नहीं करेंगे, तो वे जो कुछ भी हाथ लगेगा उसे चबाना शुरू कर सकते हैं - डोरियां, जूते, रिबन कुछ भी।

हालाँकि, भले ही आप उनके पास दुनिया की सारी घास रख दें, इस बात की गारंटी तो तब भी नहीं है कि वे आपके घर का कोई और सामान नहीं चबाएंगे। तो, वे कुछ मामूली विनाश का कारण बन सकते हैं।

यह कुत्त्ते के पिल्लों के लिए भी सच है, लेकिन पिल्लों को हर समय कुछ चबाने की निरंतर इच्छा नहीं होती है। खरगोशों के मामले में यह समस्या अधिक है।

इस समस्या का निदान यही है, की आप सुनिश्चित करें कि उनके पास रहने के लिए एक अलग कमरा या जगह हो। साथ ही, किसी भी संवेदनशील सामग्री को उनकी पहुंच से दूर रखें, खासकर यदि आप उन्हें कुछ समय के लिए अकेला छोड़ रहे हैं।

### सुरक्षा का मसला

पालतू खरगोश लगातार खतरे के साये में रहते हैं। जहाँ एक तरफ कुत्ते और बिल्लियाँ  शिकारी होते हैं, खरगोश खाद्य श्रृंखला में लगभग सबसे नीचे होते हैं। वे अक्सर जंगली जानवरों द्वारा शिकार किए जाते हैं और इसलिए आप अक्सर इन्हें बहुत आसानी से डरते हुए पाएंगे।

जंगली खरगोशों ने कुछ आत्म-संरक्षण की रणनीति विकसित की है और वह बहुत सतर्क भी रहते हैं। परन्तु, जंगली खरगोशों के विपरीत, सफेद पालतू खरगोश जंगल में या आपके घर के बाहर लंबे समय तक जीवित नहीं रह पाएंगे। उन्हें निरंतर देखभाल और सुरक्षा की आवश्यकता होती है।

आप उन्हें टहलाने के लिए बाहर नहीं ले जा सकते, क्योंकि कुत्तों और अन्य जंगली जानवरों द्वारा उन पर हमला किया जा सकता है। अगर आप यह करते भी हैं, तो आपको बेहद सतर्क रहना होगा। यदि उन्हें कोई खतरा महसूस होता है, तो वे इधर-उधर भाग भी सकते हैं और खुद को और भी अधिक अनिश्चित और खतरनाक परिस्थितियों में डाल सकते हैं।

अतः, इस पालतू जानवर के साथ बाहर खेलने के बारे में भूल जाईये। वे मुख्य रूप से बिल्लियों और तोतों की तरह, घर के अंदर ही रहने वाले पालतू जानवर हैं।

कुछ लोगों को पालतू जानवर का यह अति-संवेदनशील और डरा हुआ स्वभाव बहुत बोझिल और गैर-मजेदार लग सकता है। यदि आप उन लोगों में से एक हैं, तो खरगोश न पालें। आप बहुत जल्द उनसे ऊब जाएंगे।

### नाजुक स्वास्थ्य

खरगोशों का स्वास्थ्य काफी नाजुक होता है। वे बहुत आसानी से बीमार हो जाते हैं, और अपनी जान भी गंवा सकते हैं। सिर्फ मामूली दस्त का होना भी उनके लिए जानलेवा साबित हो सकता है।

अतः, खरगोश पालने का अर्थ है - उनके आहार पर बहुत अधिक शोध करना, लगातार निगरानी करना कि वे क्या खा रहे हैं, नियमित रूप से उनके मल की जाँच करके देखना कि क्या वह असामान्यता का कोई संकेत दिखा रहा है, आदि। आपको किसी भी तरह की परेशानी, अपच, गैस या दस्त आदि के किसी भी लक्षण के लिए उनकी निरंतर निगरानी करती रहनी होगी।

बिना उचित शोध के आप उन्हें खाने के लिए कुछ नहीं दे सकते। जब भी आप उन्हें कुछ नया देते हैं, भले ही उसे खरगोशों के लिए सुरक्षित माना जाता हो, तो ध्यान दें की क्या आपके खरगोश उसे सही से पचा पा रहे हैं या नहीं, उनको वह खाना माफिक पड़ रहा है या नहीं|

### खरगोशों को गोदी पसंद नहीं 

हम में से कई पालतू जानवर इसलिए पालते हैं क्योंकि हमें उन्हें छूना और थपथपाना पसंद है - उन्हें अपनी बाहों में लेना, उन्हें चुंबन करना, उनसे खेलना, इत्यादि। 

अधिकांश पालतू जानवर, जैसे कुत्ते, बिल्ली और यहां तक कि तोते भी, अपने मालिकों से मिलने वाले इस प्यार का आनंद लेते हैं। यह बॉन्डिंग प्रक्रिया का एक हिस्सा है।

दुर्भाग्य से, खरगोशों के मामले में यह सच नहीं है। चूंकि खरगोश शिकार होने वाले जानवर हैं, इस कारणवश वो बहुत जल्दी डर जाते हैं| अगर आप उन्हें पकड़ लेंगे या जमीन से उठा लेंगे, तो वे असुरक्षित महसूस करने लगेंगे, जैसे कि उन्हें किसी शिकारी ने पकड़ लिया हो।

इसलिए, खरगोश कुछ हद तक मछलियों की तरह अधिक हैं - उन्हें थोड़ा दूर से देखिये और उनकी हरकतों के मज़े लीजिये। वैसे आप अपने खरगोश को कुछ हद तक छू सकते हैं और थपथपा सकते हैं, लेकिन वे इसे तब पसंद करते हैं जब उनके पैर जमीन पर हों। इस तरह की अवस्था में वे सुरक्षित महसूस करते हैं।

तो, ये थे पालतू खरगोश रखने के कुछ फायदे और नुकसान। इन पर विचार करें, अपने परिवार के सदस्यों के साथ चर्चा करें और फिर एक सूचित निर्णय लें। देखें कि क्या इनमें से कोई ऐसी चीज़ है, जिससे आप समझौता नहीं कर सकते।

लेकिन अगर आप वास्तव में खरगोशों को पसंद करते हैं, तो बेझिझक आगे बढ़ें। इन मामलों में आपको अपने दिमाग से ज्यादा अपने दिल की बात सुननी चाहिए। आप गलत निर्णय नहीं लेंगे।

