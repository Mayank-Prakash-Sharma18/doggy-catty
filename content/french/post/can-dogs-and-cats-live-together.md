---
title: "क्या बिल्लियाँ और कुत्ते एक साथ रह सकते हैं?"
date: 2022-03-31T15:40:24+06:00
# post thumb
images:
  - "images/post/dog-cat.png"
#author
author: "Mayank Sharma"
# description
description: ""
# Taxonomies
categories: ["dogs","cats"]
tags: ["dogs-cats"]
type: "trending" # available type (epic, trending, popular, or regular)
draft: false
---

हम में से कुछ कुत्ते पसंद करते हैं, जबकि कुछ बिल्लीयों को। फिर ऐसे भी पशु प्रेमी हैं जो दोनों को पसंद करते हैं। क्या होगा यदि आप अपने घर में कुत्ते और बिल्ली दोनों रखना चाहते हों?

खैर, हममें से ज्यादातर जो टॉम एंड जेरी कार्टून श्रृंखला देखकर बड़े हुए हैं, हम जानते हैं कि अगर हम एक बिल्ली और एक कुत्ते को एक साथ रखते हैं तो चीजें कितनी तेजी से गड़बड़ हो सकती हैं। यदि आपने नहीं देखा है, तो उस श्रृंखला में टॉम (बिल्ली) और स्पाइक (कुत्ता, जो अक्सर टॉम को पीटता है) के बीच प्यारी हाथापाई देखें।

हालांकि पूरी तरह से ईमानदारी से कहें तो, उस एनिमेटेड श्रृंखला में दर्शाए गए कृत्यों को बढ़ा-चढ़ाकर पेश किया गया है। बिल्लियाँ और कुत्ते एक साथ शांति से रह सकते हैं। जंगल में भी, विभिन्न जीवों के बीच मित्रता असामान्य नहीं है।

लेकिन इसमें आपको कुछ प्रयास करने पड़ सकते हैं। आख़िरकार, बिल्लियाँ और कुत्ते स्वाभाविक मित्र नहीं होते हैं। आइए, देखें कि इन दोनों प्राणियों के साथ रहने के अपने सपने को जीने के लिए हमें किन युक्तियों को लागू करने की आवश्यकता है।

<div class="toc-mak">
<img src="../../../images/pencil.png">
<b>Table of Contents</b>
<ul>
<li>क्या कुत्तों और बिल्लियों को साथ रखा जा सकता है?</li>
<li>बिल्लियों के लिए सर्वश्रेष्ठ कुत्ते</li>
</ul>
</div>

## क्या कुत्तों और बिल्लियों को साथ रखा जा सकता है?

इसका उत्तर हां है, लेकिन कुछ शर्तों, और चेतावनियों के साथ। आइए इस मुद्दे को विभिन्न कोणों और विभिन्न परिदृश्यों से समझते हैं।

### बचपन की दोस्ती सबसे अच्छी होती है

जैसे हम इंसानों के साथ होता है, वैसे ही जानवरों के मामले में भी बचपन की दोस्ती सबसे अच्छी साबित होती है। यदि आप बिल्लियों और कुत्तों दोनों को रखने की योजना बना रहे हैं, तो सबसे अच्छा तरीका यह है कि आप कम उम्र का बिल्ली का बच्चा और पिल्ला साथ ले आएं।

यह न केवल उन्हें एक-दूसरे के अभ्यस्त होने की अनुमति देगा, बल्कि यह उन दोनों में से किसी को गंभीर रूप से चोट पहुँचने के जोखिम को भी कम करेगा। आखिरकार, एक बिल्ली का बच्चा या एक पिल्ला एक दूसरे को कितना ही नुकसान पहुंचा सकते हैं! 

जब तक बिल्ली के बच्चे के नुकीले नाखून और पिल्ले के नुकीले दांत उगेंगे, तब तक वे अच्छे दोस्त बन चुके होंगे। सबसे अच्छा और आसान तरीका यही है।

लेकिन अगर उनमें से एक पहले ही बड़ा हो चुका है या दोनों बड़े हैं, तो यह पूरी तरह से एक अलग मामला है।

### बड़ी उम्र में दोस्ती

हम उनमें से एक या दोनों के बड़े होने के बाद भी उनको मिला सकते हैं। लेकिन यह थोड़ा चुनौतीपूर्ण होने वाला है, कम से कम शुरुआती कुछ दिनों में। बहुत फुफकारना और गुर्राना/भौंकना होगा - एक तरह का शीत युद्ध!

यह आपको कुछ चिंताजनक क्षण दे सकता है, और आपकी कुछ रातों की नींद हराम कर सकता है। पर वे अंततः दोस्त बन जाएंगे, या कम से कम एक-दूसरे को सहन करना सीख लेंगे। लेकिन यह एक धीमी प्रक्रिया हो सकती है।

ऐसा करते समय आप कुछ सावधानियां बरत सकते हैं:
* शुरुआत में उन्हें अलग-अलग कमरों में रखें, खासकर अगर उनकी निगरानी के लिए कोई नहीं है। यह एक अच्छा विचार होगा कि उन्हें ऐसी सेटिंग में रखा जाए जहां वे एक-दूसरे से शारीरिक रूप से संपर्क न करें, लेकिन एक-दूसरे को देख सकें। उनके द्वारा बहुत अधिक खतरनाक आवाजें निकाली जाएंगी, विशेष रूप से कुत्ते द्वारा, क्योंकि वे प्रकृति में अधिक प्रादेशिक होते हैं। लेकिन समय के साथ वे इस सारे ड्रामे से तंग आ जाएंगे, और एक-दूसरे को देखने की आदत डाल लेंगे।
* दूसरा कदम उन्हें करीब ले आना होगा। उन्हें एक दूसरे को सूँघने दें, एक दूसरे को स्पर्श करने दें। हालाँकि, यहाँ बहुत सतर्क रहें। यह शायद सबसे खतरनाक चरण है, जिसमें उनमें से कोई भी अचानक दूसरे पर हमला कर सकता है। अधिमानतः, ऐसा करते समय अधिक आक्रामक जानवर को पट्टा बाँधकर रखें। जैसे ही आप उनकी आक्रामकता का कोई संकेत देखें, उन्हें अलग कर दें।
* आदर्श रूप से, आपको अपने कुत्ते या पिल्ले को बिल्ली से परिचय कराने से पहले, उसे प्रशिक्षित करना चाहिए। सुनिश्चित करें कि वह आपके आदेशों का पालन करता है, जैसे कि बैठो (STAY), नहीं (NO), आदि। यदि आपको अपने कुत्ते को नियंत्रित करने के कौशल पर भरोसा नहीं है, तो उसे कम से कम शुरुआती कुछ दिनों के लिए पट्टा बाँधकर रखें।
* एक बार जब वे दोस्त बन जाते हैं, तो भी सुनिश्चित करें कि आपकी बिल्लियों के पास ऐसे स्थान हों जहाँ वे कुत्तों की पहुँच से बाहर जा सकें - आमतौर पर, फर्श से कहीं ऊंचा कोई स्थान। यदि आप ऐसी व्यवस्था करते हैं, तो आपकी बिल्लियाँ अधिक खुश रहेंगी।

<div class="danger-mak">
  <img src="../../../images/warning.png">
  <b>पहली छाप सबसे महत्वपूर्ण होती है!</b><br>

आपकी बिल्ली और कुत्ता कितनी अच्छी तरह साथ रहेंगे यह उनकी पहली मुलाकात पर निर्भर करेगा। हालाँकि उनसे पहली नज़र में दोस्त बनने की उम्मीद न करें, लेकिन सुनिश्चित करें कि वे पहली ही मुलाकात में (एक दूसरे को चोट पहुँचाकर) अपने रिश्ते को बहुत खराब न करें।

धीरे धीरे आगे बढिये। उन्हें अलग-अलग स्थान दें, और उन्हें एक दूसरे को दूर से देखने दें। शुरुआती कुछ दिनों में दोनों को, या कम से कम कुत्ते को, पट्टा बाँधकर रखें। उन्हें एक-दूसरे की खुशबू की आदत डालने दें। पहले सुरक्षा सुनिश्चित करें, और फिर उन्हें एक-एक कदम करके एक-दूसरे को पहचानने की अनुमति दें।

यदि हम उनके शेष जीवन के लिए एक मैत्री बंधन बनाना चाहते हैं, तो हमें उस नींव के विकसित होने के लिए कुछ सप्ताह प्रतीक्षा करने का धैर्य रखना चाहिए। धीमा पर सतत व्यक्ति अन्तः दौड़ जीतता ही है!

और सबसे खराब स्थिति के लिए - अपनी बिल्ली को ऊपर चढ़ने के लिए जगह प्रदान करें, ताकि उसपर हमला होने की स्थिति में वह अपना बचाव कर सके| 
</div>

कुत्तों में शिकार को पकड़ने वाली हुड़क अधिक होती है। अगर बिल्ली उनसे दूर भागती है, तो वे उसे पकड़ने की कोशिश करेंगे। लेकिन कुत्ते अपने मालिकों की ज्यादा सुनते भी हैं और आपको खुश करना चाहेंगे। इसलिए, उन्हें प्रशिक्षित करने के लिए उनकी इस प्रवृत्ति का उपयोग करें। उन्हें बताएं कि यदि वे बिल्ली को चोट पहुँचाते हैं, तो यह ठीक नहीं होगा और इससे उनको किसी प्रकार की मामूली सजा मिल सकती है (जैसे कि डांटना या लंबी अवधि के लिए उन्हें बांधकर रखना)।

लेकिन अगर आपका कुत्ता या बिल्ली आपके सामने अच्छा व्यवहार कर रहा है, तो भी उसपर तुरंत भरोसा न करें - विश्वास करें लेकिन उसे सत्यापित भी करें। मेरा एक कुत्ता मेरे सामने मेरी बिल्लियों के साथ बहुत अच्छा व्यवहार करता था, लेकिन रात में मेरी बिल्ली के कान चबाता था। हालांकि यह बिल्ली को चोट पहुंचाने के लिए नहीं था, लेकिन मेरी बिल्ली इससे चिढ़ जाती थी। शायद वह उस बेचारी बिल्ली को चिढ़ाना पसंद करता था। लेकिन वो मेरे सामने कभी ऐसा नहीं करता था, क्योंकि मैं अक्सर उसे ऐसा करने से रोकता था| मुद्दा यह है कि ये लोग जितना हम सोचते हैं उससे कहीं ज्यादा होशियार होते हैं। तो, सतर्क रहिये!


## बिल्लियों के लिए सर्वश्रेष्ठ कुत्ते

हालांकि उपरोक्त जानकारी बिल्लियों और कुत्तों की अधिकांश प्रजातियों के लिए मान्य है, लेकिन कुत्तों की कुछ हिंसक प्रजातियां हैं जैसे कि रोटवीलर, जिसमें इसे लागू करना मुश्किल हो सकता है।

जमीनी नियम यह है कि, अलग-अलग प्रजाति के जानवरों के लिए एक साथ शांति से रहने के लिए दोनों को थोड़ा विनम्र होना चाहिए। यदि उनमें से कोई भी, विशेष रूप से आपका कुत्ता, अति आक्रामक है तो उसके साथ बिल्लियों, खरगोशों या किसी अन्य पशु प्रजाति को रखना समझदारी का काम नहीं होगा।

सबसे अच्छी कुत्तों की नस्लें, जिन्हें बिल्लियों के साथ रखा जा सकता है, वे हैं जो बहुत ही शांत और विनम्र हैं। इनमें से कुछ को नीचे सूचीबद्ध किया गया है:
* गोल्डन रिट्रीवर (Golden Retriever)
* लैब्राडोर (Labrador)
* बीगल (Beagle)
* पग (Pug)
* पूडल (Poodle)
