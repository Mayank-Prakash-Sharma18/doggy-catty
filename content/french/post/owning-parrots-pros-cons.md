---
title: "तोता पालने के फायदे और नुकसान (tota paalne ke fayde aur nuksan)"
date: 2021-03-19T15:40:24+06:00
# post thumb
images:
  - "images/post/parrots-good-pet-bad-pet.jpg"
#author
author: "Mayank Sharma"
# description
description: ""
# Taxonomies
categories: ["parrots"]
tags: ["parrots-advantages","parrots-disadvantages"]
type: "popular" # available type (epic, trending, popular, or regular)
draft: false
---

क्या आप तोता पालना चाहते हैं? बहुत अच्छी बात है! लेकिन इससे पहले कि आप ऐसा करें, उन बिंदुओं पर अवश्य एक नज़र डालें, जिनकी चर्चा हमने इस लेख में की है। किसी भी पालतू पक्षी का मालिक होना एक बड़ी जिम्मेदारी होती है, और यह महत्वपूर्ण निर्णय लेने से पहले आपको 100% सुनिश्चित होना चाहिए।

तोते आपके समय का बहुत उपभोग करेंगे। यदि आपके पास अपने पालतू जानवर के साथ बिताने के लिए अधिक समय नहीं है, या आप कोई ऐसा पालतू जानवर चाहते हैं जिसे पालना आसान हो, तो कृपया तोता न लें!

इस लेख में, हम तोता-पालन से सम्बंधित सभी मिथकों, गलत धारणाओं के साथ-साथ, तोता पालने के फ़ायदे और नुकसान पर चर्चा करेंगे| 

<div class="toc-mak">
<img src="../../../images/pencil.png">
<b>Table of Contents</b>
<ul>
<li>तोता पालने के फायदे</li>
<li>तोता पालने के नुक्सान</li>
<li>तोते के बारे में गलत धारणाएँ</li>
</ul>
</div>


## तोता पालने के फायदे 

आइए उन सभी कारणों पर एक नज़र डालें जो तोते को बहुत बढ़िया पालतू पक्षी बनाते हैं।

### तोता पालने का लाभ 1: तोते आपके जीवनभर के साथी बन सकते हैं

कुत्तों और बिल्लियों जैसे कई अन्य पालतू जानवरों की तुलना में तोते बहुत लंबे समय तक ज़िंदा रहते हैं। औसतन, कुत्ते 10-12 साल तक जीवित रहते हैं। जबकि छोटे तोते भी 30-50 साल तक जीवित रह जाते हैं। तोते की कुछ प्रजातियों को सौ साल तक भी जीवित रहने के लिए जानी जाती हैं।

अतः, तोता एक ऐसा पालतू जानवर है जो आपके पूरे जीवनकाल के लिए आपके साथ रह सकता है। कई मामलों में तो तोतों को अपने मालिकों से भी अधिक उम्र तक जीता हुआ देखा गया है। यदि आपके पास कभी कोई पालतू जानवर था जो मर गया, तो आप उस दर्द को समझ सकते हैं जो इसके कारण होता है। यह परिवार के किसी सदस्य को खोने जैसा होता है। तोते के साथ आप शायद इस कड़वे अनुभव से बच जाएंगे।

लेकिन यह कुछ लोगों के लिए चिंता का विषय भी हो सकता है। एक पालतू जानवर जो लंबे समय तक ज़िंदा रहता है, यह एक बड़ी जिम्मेदारी है। यह 20-30  साल या उससे भी अधिक समय तक बच्चा पालने जैसा है। आपको पालतू तोता तभी लेना चाहिए, जब आप दीर्घकालिक प्रतिबद्धता के लिए तैयार हों। कुछ वर्षों के बाद अपने पालतू तोते को किसी और को दे देना शायद उस छोटे पक्षी के लिए मनोवैज्ञानिक रूप से बहुत कष्टदायी हो।

कुछ लोग हमेशा इस बात को लेकर चिंतित रहते हैं कि उनके जाने बाद उनके पालतू तोते की देखभाल कौन करेगा, खासकर यदि वे बुजुर्ग हों और अकेले रह रहे हों। ऐसे लोगों से हम यही कहना चाहेंगे कि, आप अपने तोतों को आत्मनिर्भर होना सिखा सकते हैं। याद रखें कि, वे जंगली पक्षी हैं। वे जल्द ही अपने आप को जंगली माहौल में ढाल लेंगे और खुद की देखभाल करना सीख जाएंगे।

कोई भी तोता ख़रीदते समय, अपनी उम्र और उस तोते की प्रजाति की औसत आयु पर विचार करें, और कुछ मानसिक गड़ना करें। यदि आप 35 वर्ष के हैं और 50 साल तक जीवित रहने वाली तोते की प्रजाति ख़रीदते हैं, तो आपका तोता संभवतः आपसे भी ज्यादा समय जीवित रहेगा| यह सब पता करके ही कोई निर्णय लें| 

मैं व्यक्तिगत रूप से ऐसा तोता लेना पसंद नहीं करूंगा, जो मेरी मृत्यु के बाद भी जीवित रहे। मुझे मरते दम तक उसकी चिंता सताती रहेगी| यदि आप तोते की किसी ऐसी प्रजाति को लेना चाहते हैं, जो कई वर्षों तक जीवित रहती है, तो आपको उस प्रजाति का वयस्क तोता लेना चाहिए, जो पहले ही 10-20 साल का हो।

### तोता पालने का लाभ 2: होशियार पक्षी 

तोते स्मार्ट जानवर होते हैं। कुत्तों और बिल्लियों से भी ज्यादा स्मार्ट। एक बार जब आप अपने तोते के साथ अच्छे सम्बन्ध (bond) बना लेते हैं, तो वह बहुत शरारती हरकतें करेगा और आपका दिन बना देगा।

### तोता पालने का लाभ 3: पिस्सू संक्रमण की निम्न सम्भावना 

कुत्तों और बिल्लियों की तुलना में तोते के साथ पिस्सू की समस्या कम होती है। (अगर आपने पिस्सू संक्रमित जगह से तोता नहीं लिया है, जहां उसकी देखभाल ठीक से नहीं की गई थी।)

### तोता पालने का लाभ 4: बात करने वाले तोते 

तोते की कई प्रजातियां बात कर सकती हैं। आप अपने कुत्ते या बिल्ली से बात नहीं कर सकते, सही कहा ना?


## तोता पालने के नुक्सान

अब, हम तोते को पालने से सम्बंधित नुक्सानों को भी देख लेते हैं।

### तोता पालने के नुकसान 1: तोते गंदगी फैलाते हैं

खैर, यह कुछ हद तक सभी पक्षियों के लिए सच है। आपका तोता निम्नलिखित तरीकों से आपके घर में गंदगी पैदा करेगा:

* वे लगभग हर घंटे, या उससे भी जल्दी-जल्दी बीट करेंगे। तोता जितना छोटा होगा, वह उतनी ही बार-बार बीट करेगा। कभी-कभी, वे अपनी बीट को अपने पिंजरे के बाहर भी फेंक देते हैं। मुझे नहीं पता कि वे ऐसा कैसे कर लेते हैं। आप अपने तोते को इसके लिए प्रशिक्षित कर सकते हैं (जैसे हम कुत्ते और बिल्ली को करते हैं) लेकिन इसमें बहुत समय लगता है।

* कुछ तोते (जैसे अफ्रीकी ग्रे तोता) बहुत अधिक धूल (dust) पैदा करते हैं।

* तोते अपनी तेज चोंच और पंजों के साथ चीजों को फाड़ना पसंद करते हैं, जैसे की खिलौने, कपड़े, फर्नीचर कवर आदि।

* सभी पक्षियों की तरह, उनके पंख भी झड़ते हैं। सुनिश्चित करें कि आप या आपके परिवार में किसी अन्य को तोते से कोई एलर्जी नहीं है। उनकी धूल और उनके पर घर में हर जगह फैल जाएंगे| अगर घर में किसी को भी उनसे एलर्जी है, तो वो तोतों से कितना ही दूर रहे, उसे कुछ दिक्कत होगी ही| 

* वे अपने पिंजरे से खाना भी फेंक देते हैं। यह बड़े पक्षियों के साथ ज्यादा बड़ा मुद्दा है। जंगल में तोते के लिए असीमित भोजन होता है, इसलिए वे जो चाहते हैं उसे खाते हैं और बाकी को फेंक देते हैं। उन्हें भोजन को संरक्षित करने की आवश्यकता नहीं होती है। यही वे तब करते हैं जब आप उन्हें पिंजरे में खिलाते हैं। वे कुछ भोजन खाएँगे, और बाकी फेंक देंगे। <br><br>
यह इस बात पर भी निर्भर करता है कि आप उन्हें कैसे खिला रहे हैं। आपको अपने तोते की भोजन क्षमता पता होनी चाहिए। यदि आप उन्हें अतिरिक्त भोजन देते हैं, तो वे इसे फेंकना शुरू कर सकते हैं। यदि आप इस बारे में अधिक पढ़ना चाहते हैं कि अपने तोते को क्या खिलाएं और कितना खिलाएं, तो आप <a href="../what-to-feed-parrot" title="what to feed a parrot?" class="mak-link">इस लेख को पढ़ सकते हैं</a>।

अधिकांश पिंजरों में पिंजरे के नीचे एक बड़ी ट्रे होती है, और उनकी बीट और कोई भी भोजन जो वे फेंकते हैं, उस ट्रे में एकत्र हो जाते हैं। हम आम तौर पर उस ट्रे के ऊपर एक अखबार रखते हैं। इसलिए, हमें सफाई करने के लिए सिर्फ उस अखबार को निकालना होता है। यह मात्र 10 मिनट का काम है। आपको इसे रोज करने की आवश्यकता भी नहीं है। आप इसे हर दूसरे दिन या 3 दिनों में एक बार कर सकते हैं।

परन्तु याद रखिये, आप चाहे जो भी उपाय करें, तोता पालने का मतलब है बहुत सारी गंदगी और ढेर सारी सफाई।

### तोता पालने के नुकसान 2: तोते के रखरखाव में काफी समय और ऊर्जा ख़र्च होती है 

कुछ लोग सोचते हैं कि तोते कम रखरखाव वाले पक्षी हैं। ये सोच सत्य से कोसों दूर है। तोता पालना बच्चे पालने जैसा होता है।

तोते बेहद उच्च रखरखाव वाले पक्षी हैं। आपको अपना बहुत सारा समय उनके साथ निवेश करने की आवश्यकता होती है, शायद कुत्तों और बिल्लियों के साथ जितना करने की जरूरत होती है उससे भी अधिक। इसके पीछे कई कारण हैं:

* तोते बहुत सामाजिक होते हैं और वे जंगल में भी झुंड में रहते हैं। वे जीवनभर एक ही जीवनसाथी के साथ रहते हैं। इसलिए, आप अनुमान लगा सकते हैं कि उनके द्वारा बनाया गया भावनात्मक बंधन कितना मजबूत होता होगा। लेकिन इस भावनात्मक बंधन को बनाने में लगभग 6 महीने लग सकते हैं, चाहे वो अन्य साथी तोतों के साथ हो या आपके साथ। आपको उनके साथ प्रघाड़ संबंध विकसित करने के लिए काफी समय व्यतीत करना होगा।

<div class="toc-mak">
  <img src="../../../images/pencil.png">
  <b>जीवनभर के साथी!</b><br>

अपने तोते के साथ एक अच्छा भावनात्मक बंधन (बॉन्ड) विकसित करने के लिए लगभग 6 महीने का निवेश करना इतना बुरा भी नहीं है, यह देखते हुए कि एक तोता 20-30 साल या उससे अधिक समय तक आसानी से जीवित रह सकता है। अतः, एक बार अगर आपका अपने तोते के साथ भावनात्मक बंधन विकसित हो गया, तो आप यह मान लीजिये की आपको अपने बाकी जीवन के लिए एक पक्षी मित्र मिल गया है।
</div>

* इसके अलावा, कुत्तों के विपरीत, तोतों ने अभी भी अपनी जंगली जड़ों को पूरी तरह त्यागा नहीं है। वे अभी भी पूरी तरह से पालतू नहीं बने हैं।

* तोते बहुत बुद्धिमान पक्षी होते हैं। इसलिए, हमें उन्हें लगातार मानसिक रूप से सक्रिय रखना होता है (जैसे की खिलौने देकर) और उनपर ध्यान देना होता है। आपको उनके साथ रोजाना 2-3 घंटे बिताने होंगे। यदि आप उन्हें पर्याप्त ध्यान नहीं देते हैं, तो वे व्यथित और उदास हो सकते हैं। वे अधिक आक्रामक हो जाएंगे, चीखेंगे और अधिक काटेंगे| वे खुद को भी नुकसान पहुंचा सकते हैं, जैसे की वे अपने स्वयं के पंख नोचना शुरू कर देंगे, इत्यादि।

<div class="toc-mak">
  <img src="../../../images/pencil.png">
  <b>चतुर पक्षी!</b><br>

सामान्य रूप से एक तोता मानसिक क्षमताओं में 5-6 वर्षीय मानव बच्चे के समान होता है। सबसे चतुर कुत्ते की नस्लें भी केवल 2 साल के मानव बच्चे के बराबर ही होती हैं।
</div> 

* प्रत्येक तोते का एक अद्वितीय व्यक्तित्व होता है। जो एक तोता पसंद करता है, वह दूसरे तोते को पसंद नहीं आता। मेरे पास कुत्ते और तोते दोनों हैं। मेरा विश्वास करिये, तोते कुत्तों की तुलना में बहुत अधिक नखरीले होते हैं।

### तोता पालने के नुकसान 3: तोते को पालना सस्ता सौदा नहीं है

उन्हें खरीदने में आयी लागत के अलावा, आपको अन्य कई जगह भी पैसे खर्च करने होंगे, जैसे की:
* जंगरोधी पिंजरा 
* स्टेनलेस-स्टील फूड बाउल (खाने की स्टील की कटोरी)
* खेलने का स्टैंड 
* खाना तोलने वाली तुला 
* उन्हें एक जगह से दूसरी जगह ले जाने के लिए कैर्रिएर - उदहारण के लिए यदि आप स्थानांतरित हो रहे हैं या आपको उसे पशु चिकित्सक के पास ले जाना है, तो आपको एक बॉक्स की जरूरत पड़ेगी जिसमे रखकर आप अपने तोते को ले जाएंगे।

ऊपर लिखे हुए खर्चे ज्यादातर एक बार ही करने होते हैं। लेकिन निम्नलिखित व्यय आपको बार-बार करने होंगे:
* खाद्य पदार्थ - पेलेट्स, ताजी सब्जियां, ताजे फल, बीज आदि।
* खिलौने
* उनके नाखून कटवाना 
* चिकित्सा व्यय - आपको उन्हें साल में कम से कम एक बार पूर्ण जांच के लिए पशु चिकित्सक के पास ले जाना चाहिए। कभी-कभी, सिर्फ देखने भर से यह बताना मुश्किल होता है कि, क्या कोई तोता स्वस्थ है या बीमार है। अतः नियमित जांच जरूरी है।

### तोता पालने के नुकसान 4: अप्रत्याशित व्यवहार

तोते (और अन्य पक्षी भी) अप्रत्याशित व्यवहार कर सकते हैं। उनका अभी तक ठीक से घरेलूकरण नहीं हुआ है| अभी कुछ ही पीढ़ियां बीतीं हैं जब हम लोगों ने तोते पालने शुरू किये| उनका जंगली व्यवहार बीच-बीच में सामने आ ही जाता है। इसलिए, वे ऐसी हरकतें कर सकते हैं जो आपको आश्चर्यचकित कर देंगी।

### तोता पालने के नुकसान 5: पंक्षियों के चिकित्सकों की कमी 

पक्षियों के चिकित्सकों को खोजना मुश्किल हो सकता है। अतः, इससे पहले कि आप कोई तोता घर लाएं, यह पता करें कि क्या आपके इलाके में कुछ अच्छे एवियन वेट (पंक्षियों के चिकित्सक) हैं भी या नहीं।

### तोता पालने के नुकसान 6: एवियन डे-केयर केंद्रों की कमी 

कुत्तों और बिल्लियों की तुलना में, एवियन डे-केयर केंद्र कम ही मिलते हैं। इसलिए, यदि आप लंबे समय तक कहीं बाहर जाना चाहते हैं, तो आपको अपने पक्षियों की देखभाल के लिए किसी को ढूंढना मुश्किल साबित हो सकता है।


## तोते के बारे में गलत धारणाएँ 

### गलतफहमी 1: तोते लगातार चिल्लाते रहते हैं

तोते के बारे में सबसे आम गलत धारणा यह है कि वे लगातार चिल्लाते रहते हैं और बहुत जोर से चिल्लाते हैं।

यह पूरी तरह से झूठ नहीं है। तोते बहुत जोर से चिल्लाते हैं और कुछ तोते तो चिल्ला-चिल्लाकर आपके कानों को फाड़ ही देंगे। तोता जितना बड़ा होगा वह उतना ही जोर से चिल्लाएगा।

लेकिन वे हर समय चिल्लाते नहीं रहते हैं। तोते, और बाकी पक्षी भी, कुछ विशेष कारणों से ही चिल्लाते हैं:

* मालिकों का ध्यान आकर्षित करने के लिए - यह सबसे आम कारण है। तोते स्मार्ट पक्षी होते हैं। वे जल्दी से सीख जाते हैं कि आपका ध्यान आकर्षित करने के लिए क्या करना है।

* अगर वे किसी चीज से डरते हैं तो वे चिल्लाने लगते हैं।

* कभी-कभी वे पिंजरे से बाहर निकलने के लिए चिल्लाते हैं। यदि आप अपने तोते को लंबे समय तक पिंजरे में बंद करके रख रहे हैं, तो वे निश्चित रूप से घुटन महसूस करेंगे और आवश्यकता से अधिक चिल्लाएंगे।

इसलिए, यदि आप अपने तोते को एक सुरक्षित वातावरण प्रदान करते हैं, उसे उचित ध्यान देते हैं और पिंजरे के बाहर खेलने देते हैं, तो वह उतना नहीं चिल्लायेगा।

इसके अलावा, जब आप अपने पक्षी के लिए कोई पिंजरा खरीद रहे हों, तो सुनिश्चित करें कि आप सबसे बड़ा पिंजरा चुनें। कोई फर्क नहीं पड़ता कि आपका पक्षी छोटा है अथवा बड़ा। उन्हें यथासंभव स्थान प्रदान करें, यहां तक ​​कि बंद स्थानों में भी। यह उन्हें अच्छे मूड में रखेगा और वे उतना नहीं चिल्लाएंगे।

लेकिन याद रखिये, वे कभी भी पूरी तरह से चिल्लाना बंद नहीं करेंगे। आप उन्हें चिल्लाने से रोकने के लिए प्रशिक्षित नहीं कर सकते। यह आपके कुत्ते को भौंकने से रोकने के लिए प्रशिक्षण देने जैसा होगा। यह उनका स्वाभाविक जंगली व्यवहार है। इसी तरह चिल्लाकर वो अन्य तोतों के साथ संवाद करते हैं। इसलिए, यदि आप पंक्षियों की चहचहाहट या चिल्लाने से आसानी से चिढ़ जाते हैं या आप एक छोटे से घर में रहते हैं, तो आपको तोता पालने के अपने फैसले पर पुनर्विचार करना चाहिए।

### भ्रांति 2: तोते आक्रामक होते हैं

कुछ लोग सोचते हैं कि तोते बहुत आक्रामक होते हैं, और यह आंशिक रूप से सच भी है। यह इस बात पर निर्भर करेगा कि आपका तोता कितना सामाजिक रूप से घुला-मिला है।

इस लिहाज से वे कुत्ते की तरह ही होते हैं। कुत्तों की तरह, तोते उन लोगों के साथ आक्रामक नहीं होते हैं जिनके साथ उनका भावनात्मक बंधन बंध गया है, या  जिन्हें वे जानते हैं। लेकिन वे कुछ आक्रामकता दिखा सकते हैं यदि उन्हें कोई खतरा महसूस होता है या फिर उन्हें कोई अजनबी दिखता है।

तोते बहुत बुद्धिमान और सामाजिक जानवर हैं। यदि आप अपने तोते को कई लोगों के साथ घुलने-मिलने देते हैं, तो यह संभव है कि वह किसी अजनबी के प्रति आक्रामक नहीं होगा। लेकिन अगर आपका तोता आपके या परिवार के केवल कुछ सदस्यों के साथ ही घुला-मिला है, तो वह दूसरों के प्रति आक्रामक व्यवहार दिखा सकता है।

इसके अलावा, यदि आपके पास एक से अधिक तोते हैं, तो यह हो सकता है कि उनमें से कुछ एक-दूसरे को पसंद नहीं करें और लड़ते रहें। मेरा एक तोता मेरे कुत्ते पर भी हमला करता था। तो, हाँ यह तोते के साथ एक मुद्दा होता है। आपको न केवल मनुष्यों के साथ बल्कि आपके घर के अन्य तोते और पालतू जानवरों के साथ भी उनके सामाजिककरण पर थोड़ा काम करना पड़ेगा।

ध्यान रखें कि तोते हार्मोनल होने पर अधिक काटते लगते हैं। वसंत उनके मिलन का मौसम होता है, और इस दौरान वे अधिक आक्रामक हो जाते हैं और बार-बार काटने लगते हैं।

<div class="danger-mak">
  <img src="../../../images/warning.png">
  <b>चेतावनी</b><br>

अगर आपके घर में बच्चे हैं, तो तोते लेने से बचें। तोते काटते हैं और कभी-कभी खून भी निकाल देते हैं। वे प्यारे दिखते हैं, लेकिन वे अपनी तेज चोंच से काफी नुकसान कर सकते हैं।
</div>

### गलतफहमी 3: तोते स्वाभाविक रूप से बात करते हैं

आपने कई तोतों को बात करते हुए देखा होगा। वास्तव में, यह सबसे आम कारण है जिसकी वजह से कई लोग उन्हें पालतू जानवर के रूप में रखना चाहते हैं। लेकिन यह पूरी तरह से सच नहीं है।

कुछ तोते बात करने की क्षमता रखते हैं लेकिन सभी नहीं। यहां तक ​​कि, अगर आपके तोते में बात करने की क्षमता है भी, तो भी आपको उन्हें बात करने के लिए सक्षम बनाने के लिए काफी प्रशिक्षण देना होगा और अपना बहुत समय खपाना होगा।


## उपसंहार 

तोता पालना बहुत सौभाग्य की बात है। उनके परों में से बहुत अच्छी खुशबू आती है और वे बहुत शरारत करते हैं। आप उनके सानिध्य में कभी भी दुखी नहीं रह सकते| 

एक बार जब आप तोता पालने के सभी अच्छे और बुरे पहलुओं को जान लेते हैं, तो आप एक समझदारी भरा निर्णय ले सकते हैं| और अगर आपका निर्णय तोता लेने का है, तो आपको हमारी बधाइयाँ| आप अपने बाकी जीवन के लिए एक दोस्त प्राप्त करने जा रहे हैं।


